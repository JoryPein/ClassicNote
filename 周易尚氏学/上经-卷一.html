<!DOCTYPE html>
<html>
<head>
	<title>尚氏易 卷一 乾卦</title>
</head>
<body>
<div>
<h1>上经·卷一</h1>
<p><h2><a id="0"></a>乾，元亨利贞。</h2></p>
<p>《说卦》：<b>“乾，健也”</b>。 《子夏传》：</b>“元，始也；亨，通也；利，和也；贞，正也”</b>。盖天之体以健为用。而天之德莫大于四时。元亨利贞。即春夏秋冬。即东南西北。震元离亨兑利坎贞。往来循环。不忒不穷。“周易”之名。即以此也。后儒释此者。莫过于《太玄》。《<a href="https://wen.incasedo.cn/d_1_3240_1" target="_blank">玄文</a>》云：“罔直蒙酋冥”。罔北方也。冬也。未有形也。直东方也。春也。直而未有文也。蒙南方也。夏出。物之修长也。酋西方也。秋也。物皆成象而就也。有形则复于无形。故曰冥。故万物罔乎北。直乎东。蒙乎南。酋乎西。冥乎北。罔舍其气。直触其类。蒙极其修。酋考其就。冥反其奥。罔蒙相极。直酋相敕。出冥入冥。新故代更。将来者进。成功者退。已用则贱。当时则贵。按《大玄》阐发此四字之理。至矣尽矣。除《彖传》外。无此深奥明晰之解释也。其所谓直蒙酋。即震春离夏兑秋。即元亨利也。所谓罔冥。即坎冬。即贞也。必以二字拟贞者。盖以子复为界。子复者冬至也。故由亥坤至子复为冥。由子复至泰寅为罔。罔不直也。冬至以后。万物虽枉屈。不能见形于外。然阳气已生。与冬至前之冥然罔觉者异矣。故曰罔舍其气。舍者蓄也。养也。即《彖传》所谓保合太和也。或曰彖传释此。纯指天道。然彖不曰春夏秋冬。必曰元亨利贞者何也。曰乾之德无所不统。无所不包。言元亨利贞。则天时人事。尽括于其中。</p>
<p>惟此四字。义蕴宏深。非一解所能尽。彖传象传。皆释贞为正。而大贞。小贞。不可贞。贞吝。贞凶。不利君子贞。义皆不通。而《彖、象传》遇此皆不释。似委为不知而阙疑者。《文言》曰：<b>“贞固足以乾事”</b>。又释贞为固。然于贞凶贞吝等辞。仍不能通。此《彖、象传》与《文言》不同也。</p>
<p>尤异者。乾《彖传》以万物资始释元义。以云行雨施品物流形释亨义。以大明终始六位时成释利义。以天道变化各正性命释贞义。是以四德平列也。而于屯随之元亨利贞。则释曰大亨贞。于临无妄革之元亨利贞。则释曰大亨以正。舍利不言。祇为二德。是《彖传》与《彖传》。所释不同也。《文言》曰：<b>“元者善之长。亨者嘉之会。利者义之和。贞者事之乾”</b>。是以四德平列。尤为显着。乃下又曰乾元者始而亨者也。利贞者性情也。则以元亨为一义。利贞为一义。亦为二德。此又《文言》与《文言》所释不同也。昔儒以《彖、象传》释贞字。与《文言》不同。疑《十翼》非出一手。愚谓《彖传》当为一人作矣。而前后所释不同。文言当为一人作矣。而前后所诂仍异。此无他。乾健之德。不可名言。似必再三释。方能毕其义蕴也。</p>
<p>然则元亨利贞四字。究以何解为当乎。曰其在乾则确为四德。《彖传》之所释。宏深透辟。于四德各有推阐。而以天道变化。各正性命。保合大和。释贞之原理。尤幽隐难识。故《文言》曰。君子行此四德。盖四德缺一。即不成为天时。不成为人事。故《太玄》以“罔直蒙酋冥”拟之。并着其义曰春夏秋冬。指其方曰东西南北。则亦以元亨利贞为四德也。</p>
<p>至于贞吝贞凶。不利君子贞。其义与乾元亨利贞之贞。绝不相同。案《周礼·春官 天府》：<b>“季冬，陈玉，贞来岁之媺恶”</b>。注贞谓问于龟卜。郑司农曰：<b>“贞，问也”</b>。《易》曰：<b>“师贞丈人吉”</b>。又《左传 哀十七年》：<b>“卫侯贞卜”</b>。《国语》：<b>“贞于阳卜”</b>。皆以贞为卜问。而师贞丈人吉。前郑引以解周礼。是以贞为卜问。已有先例。愚以为大贞小贞贞吝贞凶不利君子贞。皆宜诂作卜问。与乾元亨利贞之贞。判然为二义。不得混同。《五经》字同而义异者多矣。不独此也。盖贞有正义。又有贞固贞定二义。朱子兼采之。曰贞正而固也。岂知兼二义。仍不能尽通。近儒王陶庐先生又以全易贞字皆释作卜问。于文理可通矣。然若乾之利贞。亦释作卜问。则乾德不全矣。似不尽协也。</p>
<p>盖元亨利贞。合之为乾德。分之为八卦之德。故即为六十四卦之根本。象或曰亨。或曰元亨。或曰贞。或曰利贞。或曰亨利贞。或曰利贞亨。或曰元亨利贞。似以此四德。为衡量卦德之准的者。然如无妄凶卦也。亦曰元亨利贞。则似别有标识。而非论卦德。端木国瑚曰：<b>“《易》遇东南方春夏之卦，则曰元亨。遇西北方秋冬之卦，则曰利贞”</b>。由其言推之。屯下震春也。故曰元亨。上坎冬也。故曰利贞。随下震春也。故曰元亨。上兑秋也。故曰利贞。临下互震故曰元亨。上坤下兑。故曰利贞。无妄下震故曰元亨。上乾为冬。故曰利贞。革下离互巽。故曰元亨。上兑为秋。互乾为冬。故曰利贞。其余虽不尽当。然大概如是也。总之元亨利贞。春夏秋冬。东南西北。仁义礼智。一二三四。兹数者。合之一之。混之同之。融会贯通。遗貌御神。天人不分。陶冶既久。然后知此四字。已括尽易理。非言诠所能尽。而能申其义者。前惟《彖传》。后惟杨子云。</p>

<hr>
<p><h2><a id="1"></a>初九，潜龙勿用。</h2></p>
<p>九者老阳之数。动之所占。潜隐也。阳息初复。一阳伏群阴之下。故曰潜。物莫神于龙。故借龙以喻阳气。复子时当冬至。一阳初生。伏藏地下。故曰勿用。又卦位初为士。未出世之君子。德亦如是也。</p>
<p><h3>潜龙勿用。下也。<br>见龙在田。时舍也。<br>终日乾乾。行事也。<br>或跃在渊。自试也。<br>飞龙在天。上治也。<br>亢龙有悔。穷之灾也。<br>乾元用九。天下治也。</h3></p>
<p>舍，发也。《诗》：“<a href="../诗经/小雅-彤弓之什-车攻.html" target="_blank"><b>舍矢如破</b></a>”。《易林 <a href="https://www.eee-learning.com/giaju/37" target="_blank">家人</a>之大有》云：“<b>仲春孟夏，和气所含</b>”(<a href="https://www.jianshu.com/p/296bbcb089ed" target="_blank">1</a>)。皆以舍为发。作舍弃者固非。以舍舒之葭（无草）字者亦非也。自试者试其可否。上治者居上治民。天下治申用九之故也。用九者刚变柔。言天下未治。治之以刚。若天下已治。则当济以柔。明用九之故。因天下已治也。此治字与上治治字相呼应。后人因不识用九真谛。故笼统解说。多误者。○王弼曰。此一章全以人事明之。</p>
<p><h3>潜龙勿用。阳气潜藏。<br>见龙在田。天下文明。<br>终日乾乾。与时偕行。<br>或跃在渊。乾道乃革。<br>飞龙在天。乃位乎天德。<br>亢龙有悔。与时偕极。<br>乾元用九。乃见天则。</h3></p>
<p>王弼云：“此一章全以天气明之”。《彖传》曰：“时乘六龙以御天”。即乾乘六阳时也。初乘子。阳气虽生而未出。故曰潜藏。二乘寅。阳出地上。百物思奋。故曰文明。三乘辰。百果草木。长养兴起。故曰与时偕行。四乘午。阳盈于巳。消于午。阴起用事。代有终。故曰乾道乃革。其以二上变成革为说者。非也。五乘申。百果草木。至秋成熟。乾德乃见。故曰位乎天德。广雅位正也。言正当天德之时也。上乘戌。阳气将尽矣。故曰与时偕极。阳极反阴。阴极反阳。乃天道之自然。故曰乾元用九。乃见天则。则者法也。一定之理也。</p>
<p><h3>乾元者，始而亨者也。<br>利贞者，性情也。<br>乾始能以美利，利天下，不言所利，大矣哉。<br>大哉乾乎。刚健中正，纯粹精也。<br>六爻发挥，旁通情也。<br>时乘六龙，以御天也。<br>云行雨施，天下平也。</h3></p>
<p>性之与情。清惠栋、阮元、姚配中、洪震煊、胡缙诸儒说之。可谓详尽矣。而利贞何以谓之性情。只以六爻正成既济为说。无能了解者。则以自东汉以来。于利贞之真谛不明也。《易林·中孚之坤》云：<b>“符左契右，相与合齿。乾坤利贞，乳生六子”</b>。合齿者交也。即乾坤利贞也。盖贞之为义属冬。消息卦坤起午。至亥而为纯坤。与原居亥之纯乾相遇。阴牝阳。天地合德。阴阳和姤。万物本以出生。故曰乾坤利贞。乳生六子。然则利贞之为和合明矣。故六十四卦言利贞者。二五无不交。否则卦体自相交。如中孚小过者也。彖传曰。各正性命。保合太和。正《易林》所本也。且夫阳之喜阴。阴之喜阳。乃天地自然之性。本其性之所喜。以阳求阴。以阴承阳而和合焉。则由性而入于情矣。情者欲也。感也。利贞者性情。即谓阴之凝阳。变化和合。乃天地固有之性情。感之极正者也。崔觐云：不杂曰纯。不变曰粹。精者专一。极形容乾德之大。发挥者变动也。言六爻遇九六即变动也。旁玉篇云。非一方也。通者感也。应也。阴阳相感故相通。《系辞》云：<b>“探赜索隐。钩深致远”</b>。又曰<b>“旁行而不流”</b>。皆谓正象之旁。尚有伏象。故曰索隐。曰钩深。曰旁行。而震与巽相对。艮与兑相对。阴与阳绝异也。而《文言》曰：<b>“同声相应。同气相求”</b>。盖阴阳未合。有阴阳之分。阴阳既合。则和同混一而不分矣。故曰同。同则通。故《易辞》与《易林》用象。正伏常不分。而其所以能旁通之故。则仍阴阳相求相感固有之理。故曰旁通情也。时乘六龙义见前。云行雨施。万物亨通。故曰天下平。</p>
<p><h3>君子以成德为行。日可见之行也。潜之为言也。隐而未见。行而未成。是以君子弗用也。</h3></p>
<p>此言潜龙仍志在行道。与甘心隐遁鸣高者异。然而勿用者时未可也。夫子盖恐山栖谷隐之流。执初爻为口实。故首以成德为行。明儒者之责任。旧解鲜有当者。俞樾云：<b>“日为曰之讹”</b>。似当从之。</p>

<hr>
<p><h2><a id="2"></a>九二，见龙在田，利见大人。</h2></p>
<p>初二于三才为地。二在地上。故称田。乾为大人。二虽不当位而居中。利见者。言大人宜于此时出见也。郑康成谓利见九五之大人。非。五无应也。阳息至二临。阳出地上。由潜而显。大人亦如此也。</p>
<p><h3>君子学以聚之。问以辨之。宽以居之。仁以行之。易曰见龙在田。利见大人。君德也。</h3></p>
<p>宽博。居蓄也。言蓄德广博也。君德既具。待升九五。则不惟居之。且行之矣。德者行之本。仁者行之用。</p>

<hr>
<p><h2><a id="3"></a>九三，君子终日乾乾。夕惕若，厉，无咎。</h2></p>
<p>乾为君子。为大明。故为日。晋顺而丽乎大明。大明谓离日也。故乾亦为日。《易林 困之泰》云：<b>“阴云四方，日在中央”</b>。以泰上坤为云。下乾为日也。又蹇之咸云。日月并居。以咸上兑为月。互乾为日。余证尚多。皆详《焦氏易诂》中。三居下卦之终。故曰终日。曰夕。惕。忧思也。厉危也。忧危故无咎。阳息至三泰。万物思奋。人事亦如是。三四于三才为人爻。人居天地之中。宜乾惕有为也。厉，许慎作夤。后易家多从之。而《文言》作厉。并以危释厉义。注莫古于《十翼》。似当从也。</p>
<p><h3>九三。重刚而不中。上不在天。下不在田。故乾乾因其时而惕。虽危无咎矣。</h3></p>
<p>君子终日乾乾夕惕若。是自朝及夕。无不乾惕也。故曰因时。所以然者。初二刚。三仍刚。故曰重刚。阳遇阳则窒。又卦以二五为中。三失中。上不及五。下不居二。故不敢自懈也。</p>

<hr>
<p><h2><a id="4"></a>九四，或跃在渊，无咎。</h2></p>
<p>《易林》、《九家》、荀爽，皆以乾为江河。故乾亦为渊。跃。起也。四居上卦之下。故曰跃渊。或者。言事不一定。可则为之。慎审而行。故无咎也。阳息至四大壮。百果草木甲坼之时也。</p>
<p><h3>九四。重刚而不中。上不在天。下不在田。中不在人。故或之。或之者疑之也。故无咎。</h3></p>
<p>侯果日。《下系》云：<b>“兼三才而两之”</b>。谓两爻为一才也。初兼二地也。三兼四人也。五兼六天也。四是兼才。非正。故言不在人。朱子疑四非重刚。岂知重刚与卦位无涉。乃谓上下爻也。疑则慎。慎故无咎。</p>

<hr>
<p><h2><a id="5"></a>九五，飞龙在天，利见大人。</h2></p>
<p>五于三才为天位。又为天子位。贵而得中。故曰飞龙在天。大人于此。居极尊之位。履万物之上。向明而治。圣人作而万物睹。故亦曰利见大人。九五阳息至五夬。万物繁荣。相见之时也。</p>
<p><h3>夫大人者。与天地合其德。与日月合其明。与四时合其序。与鬼神合其吉凶。先天而天弗违。后天而奉天时。天且弗违。而况于人乎。况于鬼神乎。</h3></p>
<p>大人者五。五天位。二地位。上下昭列。尊卑判分。而五与二相往来。故与天地合其德。五坎位。坎月。二离位。离日。火为水妃。东西终始。故与日月合其明。夫天地日月。先天四中象也。惟大人能则之。元亨利贞。即春夏秋冬。四时之序。将来者进。成功者退。已用则贱。当时则贵。循环往来。不差不忒。故曰与四时合其序。夫震春离夏兑秋坎冬。即后天之四中象也。惟大人能兼之。消息卦。乾生于东。神也。坤死于西。鬼也。生则吉。死则凶。乃乾虽主生。不杀亦不能成岁功。故生死递嬗。吉凶代更。亦惟大人能合之。先天之象。天地日月。牝牡雌雄。二仪肇分。法象自然如此。虽天亦不能违。后天之象。震兑坎离。互兴迭废。时而生。时而壮。时而老病死。人如此。物亦如此。天地亦如此。夫事而至于天不能违。人与鬼神。不待言矣。</p>

<hr>
<p><h2><a id="6"></a>上九，亢龙有悔。</h2></p>
<p>王肃曰：穷高曰亢。上九居卦之极。故曰穷。在六爻之上。故曰高，高则易危。穷则事尽。故有悔。按乾盈于巳。盈则亏。满则损。乃天道之自然。《太玄》云：<b>“成功者退”</b>。又《中首次六》云：<b>“月阙其搏。不如开明于西”</b>。是其理也。</p>
<p><h3>亢之为言也。知进而不知返。知存而不知亡。知得而不知丧。</h3></p>
<p>进也。存也。得也。阳之事也。退也。亡也。丧也。阴之事也。六者相对待。相循环。至上九亢极矣。极则宜变而知所返。懵不知返。故有悔也。按此专释上九亢龙之义。兼申下文用九之故。知退即用九也。</p>

<hr>
<p><h2><a id="7"></a>用九，见群龙无首，吉。</h2></p>
<p>此文王以筮例示人也。易之本为六七八九。七九阳。八六阴。今遇阳胡以只言九。不言七。则以周易以九为用。与二易殊也。用者动也变也。用九者。言遇九则动。遇七则不动。若作用舍诂。则周易竟不用七八矣。不用七八。则揲蓍时常不遇九六。将何以为占。盖九六占爻。七八占彖之义。治易者十六七皆忽之。故其义常晦。见群龙无首吉者。申遇九则变之义也。九何以必变。阳之数九为极多。故曰群。阳极反阴。乃天地自然之理。乾为首。以阳刚居物首。易招物忌。变坤则无首。无首则能以柔济刚。故吉。无。说文云奇字。王育谓天屈西北为无。此节自古说者常有数蔽。见说吉即疑为占辞。不知其申用九之义。一蔽也。见说群龙。即疑群龙指上六爻。不知其言九。二蔽也。见说群龙无首。即疑六爻全变。不知其指揲蓍之三变成一爻言。三蔽也。甚至以此为爻辞。四蔽也。笼统浮泛。铨释乾健大义。五蔽也。岂知六十四卦。六爻之后。独乾坤二卦。有此赘语者。诚以乾坤者阴阳。六十四卦。皆乾爻坤爻所积而成。乃乾卦只言九不言七。坤只言六不言八。不申明其故。揲蓍者胡所遵循。故于乾坤六爻之后。申曰用九用六。复恐人不解用九用六之义。又曰见群龙无首吉。利永贞也。其详说皆在《周易古筮考》中。</p>
<p><h3>其唯圣人乎。知进退存亡。而不失其正者。其唯圣人乎。</h3></p>
<p>此专释用九之故也。知进复知返。知存复知亡。故用九也。见群龙无首。即知退也。即阳变阴也。故夫用之为变。观此而益明矣。自荀虞以来。不知此节系专释用九之义。浮泛解释。然《文言》此处舍用九不释。是其辞未毕也。李鼎柞知此说用九。而以乾元用九。天下治也为解。仍不知知退知亡。即释用九及无首之义。
</p>

<hr>
<p><h2>彖曰</h2></p>
<p><h3>大哉乾元。万物资始。乃统天。</h3></p>
<p>《系辞》云：<b>“彖者材也”</b>。材财通。孟子有达财者。而财与裁通。泰传后以财成天地之道。汉人上书。伏惟裁察。每作财察。然则材即断也。即裁度也。元亨利贞者。彖辞也。此则释彖者。先儒名曰《彖传》。《十翼》之一也。自太史公、杨子云、班固。皆以为孔子作。乾元者。乾之元气也。于时配春。故曰资始。统说文纪也。史记乐书乐统同。注统领也。统天者。言乾元之德统领万物。总治一切。九家释统为继。谓乾德统继天道。后诸家又有训统为始为本为合者。皆非也。按此释元义。</p>
<p><h3>云行雨施。品物流形。</h3></p>
<p>此释亨义。于时配夏。乾交坤成坎。坎为云为雨。故曰云行而施。坤为品物。乾入坤。故曰流形。乾施坤受。和而为雨。品物润泽。万物洁齐。相见乎离。亨之义也。</p>
<p><h3>大明终始。六位时成。时乘六龙以御天。</h3></p>
<p>此释利义。于时配秋。乾为日。故曰大明。日始于离。终于坎。以成昼夜。积昼夜以成四时。六位者六爻。爻各有时。时而至秋。万物成熟。故曰“时成”。《太玄》拟之曰酋西方也。秋也。万物皆成象而就。释时成之义也。《文言》曰：<b>“利义之和也”</b>。兑正秋。兑悦故和。秋成故利也。然乾之六时。果何属乎。六龙者六阳。乾阳卦。故其所乘之时皆阳时。即子寅辰午申戌。《乾凿度》所谓：<b>“乾贞十一月子。左行阳时六”</b>是也。言乾而乾三子可知。若坤之所乘。则六阴时。《乾凿度》所谓：<b>“坤贞六月未。右行阴时六”</b>是也。时乘六龙以御天。即言乾乘六阳时以统御天道。自汉以来。不知时乘六龙。即乾乘六阳时。笼统解说。与上句六位时成无以异。而传义愈晦矣。</p>
<p><h3>乾道变化。各正性命。保合太和。乃利贞。</h3></p>
<p>此释贞义。于时为冬。万物自有而入无。由动而之静。故曰变化。《太玄》拟贞为冥。曰有形则复于无形。故曰冥。又曰冥者明之藏也。出冥入冥。新故代更。人冥者变。出冥者变后而化也。变化者天道必然之理也。性命者精神。太和者元气。正者定也。周礼天官。宰夫令群吏正岁会。正月要。注正定也。各正性命者。言万物入冬而形气定也。保合者固也。保合太和。言万物静定而无为。正所以养育其生命也。各正性命。保合太和。略如人人夜寝息。休养神明。《系辞》云：<b>“尺蠖之屈，以求信也。龙蛇之蛰，以存身也。精义入神，以致用也”</b>。正谓此也。贞者元之本。元者贞之着。下文曰首出庶物。即贞下启元之义也。后儒舍冬义。以既济定说贞者。皆未当也。</p>
<p><h3>首出庶物。万国咸宁。</h3></p>
<p>元亨利贞。相循环者也。贞非寂灭无为也。乃所以植元亨之基。故夫冬尽春来。贞久元至。首出庶物者。元也。言又复始也。春生震仁。故曰“咸宁”。万国咸宁者，言如圣君当阳首出，万邦有庆也。</p>
<p>乾彖传简括宏深。自非圣于易者。不能为也。自汉以来。除太玄外。无有明其义者。而诂六龙为六位。利贞为既济定。尤谬误之大者。首出庶物二语。解者皆不误矣。而皆不知于元亨利贞之后。再缀此语者。乃所以示四德循环之义。朱子云：“不贞则无以为元”。又曰“四德循环无端”。知此义矣。乃讫未明指再缀此语之故。岂知六龙与六位无别。则六龙句为赘语。首出庶物。与万物资始理同。而不疏其循环之义。则首出句又为赘语。乌乎可哉。揆厥原因。皆由不确知元亨利贞。即春夏秋冬。即东南西北。《彖传》与《文言》虽未明言，固皆本此为义。特义奥语文。后儒遂歧于索解。及杨子云揭出春夏秋冬。东南西北二义。然后知彖传所言者。皆元亨利贞之原理。及其所以然。义遂明彻。然“罔直蒙酋冥”之演元亨利贞。除范望司马温公外。他儒无言者。于以知《太玄》之难读，等于易也。</p>
<p><h3>象日。天行健。君子以自强不息。</h3></p>
<p>《系辞》云：<b>“象者，像也”</b>。像此者也。先儒以其推阐一卦之义谓为《大象》。亦《十翼》之一。王引之云：尔雅行道也。天行健。谓天道健也。与地势顺为对文。按《左传·襄九年》：“晋伐郑。杞人从赵武斩行栗”。注行道也。由是以推。蛊剥复《彖传》皆曰天行。皆天道也。凡大象专以人事言。言天道强健不息。君子法之也。</p>
<p><h3>潜龙勿用。阳在下也。见龙在田。德施普也。</h3></p>
<p>初阳伏在下。德施普。言阳和之德。普及万物也。下音户。《诗·邶风·<a href="../诗经/邶风-凯风.html" target="_blank">凯风</a>》：<b>“爰有寒泉，在浚之下。有子七人，母氏劳苦”</b>。下音户。与苦韵。此亦同也。</p>
<p><h3>终日乾乾。反复道也。</h3></p>
<p>乾盈则反巽。坤盈则复震。乾坤者震巽之终。震巽者乾坤之始。</p>
<p><h3>或跃在渊。进无咎也。飞龙在天。大人聚也。</h3></p>
<p>跃。《释文》云上也。初与四相上下。初潜渊底。故曰或跃在渊。言由初跃四也。时可进故无咎。五天位。故曰在天。聚原作造。《释文》云。刘歆父子皆作聚。聚与《文言》<b>“云从龙，风从虎”</b>义合。且向歆所据皆中秘古文。必无误。故从之。</p>
<p><h3>亢龙有悔。盈不可久也。用九。天德不可为首也。</h3></p>
<p>阳在上乾盈。盈则必亏。故日不可久。阳极则变。不变则刚柔不能相济。凶之道也。故无首吉。</p>

<hr>
<p><h2>文言</h2></p>
<p>此卦爻辞全为文王作之证也。彖传申彖意。故曰彖曰。大象申卦义。小象申爻义。故曰象曰。此则合卦爻辞总述之。而制此乾坤之卦爻辞者。文王也。故曰“文言”。绎文王所言耳。仍《彖曰》《象曰》之例。并无其它深奥。乃刘献曰。依文而言其理。故曰“文言”。姚信曰。乾坤为门户。文说乾坤。六十二卦皆放焉。讫不得解。揆其因皆由王充马融等。谓文王制卦辞。周公制爻辞。后儒惑其说。疑但言文王。或遗周公故也。</p>
<p><h3>曰元者善之长也。<br>亨者嘉之会也。<br>利者义之和也。<br>贞者事之乾也。<br>君子体仁足以长人。<br>嘉会足以合礼。<br>利物足以和义。<br>贞固足以乾事。<br>君子行此四德者，故曰乾元亨利贞。</h3></p>
<p>李鼎祚云：元为善长。故能体仁。仁主春生。东方木也。亨为嘉会。足以合礼。礼主夏养。南方火也。利为物宜。足以和义。义主秋成。西方金也。贞为事乾。以配于智。智主冬藏。北方水也。李氏此诂。最为透彻。与《太玄》“罔直蒙酋冥”理合。识《周易》真谛。盖此八句。为最古之易说。梁武帝任钓台谓为文王所言。固无根据。然穆姜即述之。可见其为旧说。故孔氏复述之。而欧阳公谓左氏着书。亦欲信今传后。若本孔子之言。而以为穆姜。其谁传信之。谓《文言》非孔子作。按《左氏》所纪古人言行。皆古人实有是言。有是行。而后纪之。非并无是事是言。尽左氏所造作也。观穆姜述是语已曰。然因不可诬也。即谓古易说之可信。而不我欺也。且《周易》之兴。至春秋已数百年。所传古训。必已多矣。然则穆姜述之。孔氏复述之。事之常耳。必谓甲述之为真。乙再述之即伪。似不然也。《左氏》非传易者。其是否见《十翼》。未可知也。盖《文言》皆杂采古易说。荟萃而成之。故此处以四德释元亨利贞。下又曰元亨者。始而亨者也。利贞者性情也。又为二德。与前不同。显为采集古说之证。不过古人质。不似后人之必曰某某云耳。</p>
<p><h3>初九曰。潜龙勿用。何谓也。子曰。龙德而隐者也。不易乎世。不成乎名。遁世无闷。不见是而无闷。乐则行之。忧则违之。确乎其不可拔。潜龙也。</h3></p>
<p>吴先生曰：易，当读如《论语》<b>“丘不与易”</b>之易。按《孟子》<b>“易其田畴”</b>。赵歧云：易，治也。初潜在下。与世无涉。故曰“不易世，不成名”。遁世无闷者。言甘于隐遁。不见是而无闷者。言人不知亦不愠也。乐则行。忧则否。紧决自守。利禄不能移。威武不能屈。故曰“确乎其不可拔”。《庄子·应帝王》：<b>“确乎能其事”</b>。注确坚也。</p>
<p><h3>九二曰。见龙在田。利见大人。何谓也。子曰。龙德而正中者也。庸言之信。庸行之谨。闲邪存其诚。善世而不伐。德博而化。易曰。见龙在田。利见大人。君德也。</h3></p>
<p>二居下卦之中。故曰“正中”。庸言庸行中也。中则言必信。行必谨矣。闲邪使不入。则中不乱。存诚使不出。则中可守。善世中也。善世而伐。则偏而不中。不伐若己无所与者。则时中矣。人能如是。其德必博。而化必广。二虽未升五为君乎。然君德已具。必升五也。</p>
<p><h3>九三曰。君子终日乾乾。夕惕若厉无咎。何谓也。子曰。君子进德修业。忠信所以进德也。修辞立其诚。所以居业也。知至至之。可与言几也。知终终之。可与存义也。是故居上位而不骄。在下位而不忧。故乾乾因其时而惕。虽危无咎矣。</h3></p>
<p>修辞者立言也。诚者法则也。居者蓄也。积也。业以积而高大也。爻至三而极。其境至高。识其高而必达其境。故曰“可与言几”。《说文》：<b>“几，微也”</b>。《系》云：<b>“几者动之微。吉之先见者也”</b>。爻至三而终。其道已穷。识其穷而必赴之。故曰可与存义。义者宜也。</p>
<p><h3>九四曰。或跃在渊。无咎。何谓也。子曰。上下无常。非为邪也。进退无恒。非离群也。君子进德修业。欲及时也。故无咎。</h3></p>
<p>欲及时用其学。以济天下。故不避其嫌。四与初相上下。初潜四跃。初退四进。</p>
<p><h3>九五日。飞龙在天。利见大人。何谓也。子曰。同声相应。同气相求。水流湿。火就燥。云从龙。风从虎。圣人作而万物睹。本乎天者亲上。本乎地者亲下。则各从其类也。</h3></p>
<p>此与象辞之大人聚义同也。乾坤初爻交震巽。故曰同声相应。上爻交艮兑。故曰同气相求。中爻交坎离。故曰水流湿。火就燥。湿燥以方位言。荀爽谓“坤湿乾燥”者是也。坤原居北方。北方涸阴冱寒。故曰湿。乃乾自南往交坤成坎。故曰流湿。乾原居南方。南方炎熇焦灼。故曰燥。乃坤自北往交乾成离。故曰就燥。此于先天南北之乾坤。变为后天之离坎。至明白矣。乾若不在南。如何流北。坤若不在北。如何就南。故夫方位不明。易本立失。所关至巨。坤为云。《易林·困之泰》云：<b>“阴云四方”</b>。又《未济之升》云：<b>“云兴蔽日”</b>。皆以泰升上坤为云。乾为龙。故曰云从龙。坤为风。《易林·讼之剥》云：<b>“烈风雨雪”</b>。《大壮之剥》云：<b>“乘风驾雨”</b>。皆以剥下坤为风。陆绩云：风土气也。巽坤之所生。故为风。按陆说是坤本为风也。乾为虎。故曰风从虎。风云者阴。龙虎者阳。言阴必从阳也。乾虎之象。《易林·师之乾》云：<b>“三奸成虎”</b>。《小畜之乾》云：<b>“东遇虎蛇”</b>。皆以乾为虎。此象昔儒无知者。后会稽茹敦和始发之。近师俞樾袭其说。谓虎阳物。君象。京虞以坤为虎。马以兑为虎。皆不如九家以艮为虎之义长。艮何以为虎。以得乾之上爻。犹震得乾初亦为龙也。是乾本为虎也。故履革皆以乾为虎。说与《易林》闇合。圣人作者。乾为圣人。坤为万物。圣人作而万物睹。即比象也。仍阴从阳也。天地者阴阳。本乎天者亲上。谓阳性上升顺行。故乾二必上升坤五。以与阴类。本乎地者亲下。谓阴性下降逆行。故坤五必下降乾二。以与阳类。故曰各从其类。阴阳相遇方为类。与朋友同。若阴遇阴阳通阳。则为敌矣。不朋不类也。颐六二曰。行失类也。以所遇皆阴。至明白也。乃由汉迄今。无有察觉者。</p>
<p>按此节旧解所以不明彻者。一由于类字义失。二由于乾虎。坤云。坤风。象失。三由于不知此说阴阳相感之理。以着大人聚及利见之义。四由于不知此言先天象。故两两对举。震巽对故相应。阴阳相应也。艮兑对故相求。阴阳相求也。水流湿。阳求阴。火就燥。阴求阳也。水火对也。云从龙。风从虎。言阴阳不相离。乾坤对也。皆所以着阴阳类之理也。二千年以来。惟一茹敦和识虎为阴象之非。其功过荀虞远矣。</p>
<p>又亲上亲下二语。使人识阴阳交之所以然也。亲上者居上。亲下者居下。则阴阳气不交而为否矣。亲上者居下。亲下者居上。则阴阳气接而为泰矣。各从其类。统相应相求各语而言之也。</p>
<p><h3>上九曰。亢龙有悔。何谓也。子曰。贵而无位。高而无民。贤人在下位而无辅。是以动而有悔也。</h3></p>
<p>在上故贵。失正故无位。失位故无民。乾为贤人。既非九五之位则臣下也。三无应。故曰无辅。有此三因。故动而有侮。</p>

</div>
</body>
</html>